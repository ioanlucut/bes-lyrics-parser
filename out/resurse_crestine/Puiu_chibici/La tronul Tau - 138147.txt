[title]
La tronul tau {author: {Puiu Chibici}, {rcId: {138147}}

[sequence]
v1,v2,v3,v4

[v1]
La tronul Tău, Isuse dragă,
Mă plec adânc, sunt vinovat,
Știu că în viața mea pribeagă
De-atâtea ori Te-am supărat,
Dar vin smerit în rugăciune,
O, Doamne bun, la crucea Ta,
Căci norii grei par să se-adune,
O, Doamne, peste casa mea.

[v2]
La tronul Tău cu-atâtea doruri
Mă plec cu cei împovărați,
Cu-acei bolnavi, săraci și singuri,
Cu-acei ce plâng nemângâiați.
La tonul Tău acum, Părinte,
S-au adunat multe poveri,
Te rog frumos să iei aminte
La-atâtea lacrimi și dureri.

[v3]
Păstor milos, ce-aduci cu Tine
Doar mângâiere și alin,
Tu, Cel ce știi să faci doar bine,
În fața Ta azi mă închin,
Isus, Isus, a mea iubire,
Spre Tine glasul mi-l îndrept,
Din cerul Tău dă-mi izbăvire,
În Tine sper și Te aștept.

[v4]
Spre crucea Ta deschide-mi drumul
Când ostenit vreau să m-așez
Și lasă-mă s-aduc parfumul
Recunoștinței ce-Ți păstrez.
Să stau plecat o veșnicie,
Umil, doar sub privirea Ta,
Căci Tu-mi dai pace, bucurie,
Și mă primești la Golgota.