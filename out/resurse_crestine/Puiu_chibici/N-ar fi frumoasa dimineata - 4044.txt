[title]
N-ar fi frumoasa dimineata {author: {Puiu Chibici}, {rcId: {4044}}

[sequence]
v1,v2,v3,v4

[v1]
N-ar fi frumoasă dimineața
Cu răsăritul ei de zori
De n-ar fi fost și adesea ceața
Cu umbre adânci și reci fiori.
N-ar fi frumos seninul zării
Cu-acea splendoare de culori
De n-ar fi fost umbra-nserării
Și ceru-acoperit de nori.

[v2]
N-ar fi frumoasă primăvara
Cu păsări mii cântând prin lunci
De n-ar fi fost zăpezi și iarna
Cu vijelii și cu nopți lungi.
N-ar fi frumoasă biruința,
Nici greul mai ușor de dus
De n-ar fi fost mereu credința,
De n-ar fi biruit Isus.

[v3]
N-ar fi frumoasă bucuria
De n-ar fi fost și întristări,
N-ar fi frumoasă părtășia
De n-ar fi fost și depărtări.
N-ar fi frumoasă fericirea
Cu lacrimi șiroind pe obraz
De n-am fi cunoscut iubirea
Și rugăciunile-n extaz.

[v4]
N-ar fi frumoasă pocăința,
Nici mântuirea azi prin har
De n-ar fi fost și suferința,
Și plânsul cel de pe Calvar.
N-ar fi frumoasă reîntâlnirea
Cu Cel ce ne-a răscumpărat
De n-ar fi fost și despărțirea
Și-atâtea veacuri de așteptat.