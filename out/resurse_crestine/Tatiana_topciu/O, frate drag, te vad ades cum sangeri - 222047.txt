[title]
O frate drag te vad ades cum sangeri {author: {Tatiana Topciu}, {rcId: {222047}}

[sequence]
v1,v2,v3,v4,v5,v6,v7,v8,v9,v10

[v1]
O, frate drag, te văd ades cum sângeri
Și simt că-n tine duhul plânge frânt
Sub suferințe, lovituri, înfrângeri,
După-ndurarea Domnului Cel Sfânt,

[v2]
Dar brațul Lui nu s-a scurtat s-ajute!
Urechea Lui e-aceeași cum o știi
Și carul Lui e pregătit să lupte
Același ieri ca azi și-n veșnicii!

[v3]
O, vasul Lui nu naufragiază!
Te poartă spre limanul năzuit.
De ești in el ca fiu ceresc, cutează!
Vei izbândi curând, desăvârșit!

[v4]
Găsitu-te-a El vrednic de-ncercare.
De-ai fi scutit de ea, nu I-ai fi fiu.
Și-un fiu ceresc în încercări nu moare,
Ci iese mai frumos, mai sfânt, mai viu.

[v5]
Veghează, dar, căci veșnici nu sunt norii!
Nu simți tu biruința-naintând?
Nu știi că mai-nainte de-a fi zorii
Mai neagră este noaptea ca oricând?

[v6]
Eu îți vestesc că vine dimineața.
Că umbrele se subțiază, fug.
Doar Domnul a venit s-aducă Viața
Ca oile s-o aibă din belșug.

[v7]
Nu vei sfârși înfrânt de suferință
Și nu vei fi strivit de-al ei tumult!
Cum ești înfrânt și plin de umilință
El te iubește cu atât mai mult.

[v8]
Ești scris in palma Lui cu semn de cuie,
Destinul tău nu-i unul efemer.
Nu dispera, cât rugăciunea suie,
În Numele lui Isus, către cer.

[v9]
O, frate drag, c-o clipă mai devreme
Slavește izbăvirea Celui Viu
Și dinainte laudă-L pe Domnul
Căci după... toți o fac, dar e târziu.

[v10]
Adu acuma sfinte osanale
Spre Cel ce marea o preface-n drum!
Ridică-te pe umilita Cale
Și fă din mâine-un glorios acum!