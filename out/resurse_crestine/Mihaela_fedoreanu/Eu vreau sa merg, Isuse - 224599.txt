[title]
Eu vreau sa merg isuse {composer: {Mihaela Fedoreanu}, {rcId: {224599}}

[sequence]
v1,v2,v3,v4,v5,v6,v7,v8,v9

[v1]
Să nu trimiți pe altul în locul meu, Isus,
Acolo unde jertfa se cere mai presus
Și unde-s numai lacrimi de dragoste și dor,
Eu vreau să merg, Isuse, că eu sunt mai dator!

[v2]
Să nu trimiți pe altul la lucru-n locul meu,
Că mi-am luat unealta și-s gata să plec eu
Să curăț buruiana și spinii din ogor,
Eu vreau să merg, Isuse, că eu sunt mai dator!

[v3]
Să nu trimiți pe altul răsplata să mi-o ia,
Că holda este coaptă și spicul plin în ea,
Iar snopii mă așteaptă ca-n luna lui cuptor,
Eu vreau să merg, Isuse, că eu sunt mai dator!

[v4]
Să nu trimiți pe altul pe unde am mai fost
Și-am pus cândva o piatră ce știu că are rost,
Clădind argint și aur de-un preț mântuitor
Eu vreau să merg, Isuse, că eu sunt mai dator!

[v5]
Să nu trimiți pe altul c-aceasta-i voia lui,
Trimite-mă pe mine oriunde vrei și-mi spui!
Din zilele senine în nopțile cu nor,
Eu vreau să merg, Isuse, că eu sunt mai dator!

[v6]
Să nu trimiți pe altul cât încă am puteri
Și sabia o mânui acuma ca și ieri,
Iar Goliat m-așteaptă să vadă de-l dobor,
Eu vreau să merg, Isuse, că eu sunt mai dator!

[v7]
Să nu trimiți pe altul cu steagul de război,
Că Tu ai fost întâiul și-apoi noi amândoi,
Vrăjmașul meu să știe că-s gata ca să mor,
Eu vreau să merg, Isuse, că eu sunt mai dator!

[v8]
Să nu trimiți pe altul la zidul cu spărturi,
Că locul meu e-acolo, chiar sub dărâmături
Și viața mea trecută mă cheamă-n viitor.
Eu vreau să merg, Isuse, că eu sunt mai dator!

[v9]
Să nu trimiți pe altul, oricine ar fi el,
Că-n mine-ai pus ce-n alții n-ai pus de niciun fel
Și-a noastră socoteală îmi dă curaj și spor,
Eu vreau să merg, Isuse, că eu sunt mai dator!