[title]
Se sting candele rand pe rand {author: {Claudia Danciu}, {rcId: {1113}}

[sequence]
v1,v2,v3,v4

[v1]
Se sting candele rând pe rând,
În noaptea de tăcere
Se-aud doar inimi care plâng
Răpuse de durere.
Ei sunt sărmanii nimănui
Viața lor se frânge
Deasupra lor e căpătâi
Doar cerul care plânge.

[v2]
Se sting candele rând pe rând,
Stă cerul să asculte
Amare rugăciuni fierbinți
De nimenea știute.
Dar iată zorii s-or ivi
Curând vor trece anii
Iar mângăiați și fericiți
Vor fi atunci sărmanii.

[v3]
Iar dacă pâine din belșug
E-n fiecare casă
Adeseori de cel flămând
Chiar nimănui nu-i pasă.
Orfanii Lui săraci, umili,
Vor fi în Ceruri mâine
Iar pentru cei flămânzi acum
Isus e astăzi pâine.

[v4]
Se sting candele rând pe rând
Se sting și mi-e rușine
E prea puțin tot ce-am făcut
Eu Doamne pentru Tine.
Vreau prin iubirea Ta oricând
S-ajut pe orișicine
Pe cel sărac, lipsit, flămând
Căci vreau să fiu ca Tine!