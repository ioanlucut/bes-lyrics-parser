[title]
Dormi copile rege {composer: {Costache Ioanid}, {rcId: {64614}}

[sequence]
v1,v2,v3,v4,v5,v6,v7,v8

[v1]
Dormi, Copile-Rege,
Domn și rob sub Lege,
Slugă fără plată,
Prunc la piept și Tată.

[v2]
Dormi, Odraslă mică,
Maica Ta Ți-e fiică.
Dormi ușor la sân,
Roadă și Stăpân.

[v3]
Dormi ușor, Copile
Troienit de zile,
Înger de departe,
Preot fără moarte.

[v4]
Tu vii din Lumină,
Eu, de jos, din tină.
Tu, din Raiul sfânt,
Eu, de pe pământ.

[v5]
Dormi, Copil de taină,
Bogat fără haină,
Păstor fără stână,
Logos în țărână.

[v6]
Mama îți dă hrană,
Tu îi dai coroană.
Mama-Ți dă alin,
Tu-i dai chip divin.

[v7]
”
Dormi, Copil-Durere,
Miel pentru junghiere.
Eu Te cresc spre cruce.
Tu, spre cerul dulce.

[v8]
Eu Te cresc să sângeri,
Tu mă crești spre îngeri.
Maica ție-s eu
Tu mi-ești Dumnezeu!”