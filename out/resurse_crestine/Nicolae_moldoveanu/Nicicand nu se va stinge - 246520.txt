[title]
Nicicand nu se va stinge {composer: {Nicolae Moldoveanu}, {rcId: {246520}}

[sequence]
v1,v2,v3,v4,v5

[v1]
Nicicând nu se va stinge lumina lui Hristos,
Mereu sunt numai alții acei ce vin s-o poarte,
/: Când unii-s lași, vin alții s-o ’nalțe mai frumos,
Biruitori purtând-o spre țintă mai departe. :/

[v2]
Nicicând n-o să se-ncline stindardul lui Hristos,
Mereu sunt numai alții vitejii ce-l ridică.
/: Când unii cad, vin alții să-l poarte mai voios,
Prin lupte mai statornici, prin vânt mai fără frică. :/

[v3]
Nicicând n-o s-amuțească Cuvântul lui Hristos,
Când unii-l tac, vin alții să-l strige și mai tare;
/: N-ajunge Adevărul nicicând mai luminos
Ca-n vremea când grăiește din beznă și-ncercare. :/

[v4]
Nicicând nu se va pierde iubirea lui Hristos,
Căldura ei va crește din veac în veac mai mare;
/: Când unii-o sting, vin alții s-o ardă mai duios,
Crescând-o mai frumoasă prin ruguri și altare. :/

[v5]
Nicicând nu va fi-nfrântă Oștirea lui Hristos,
Când unii fug, El pe-alții mai hotărâți îi scoală,
/: Căci El va fi-mpăratul în veci victorios
Și-a Lui va fi, măreață, Victoria Finală. :/