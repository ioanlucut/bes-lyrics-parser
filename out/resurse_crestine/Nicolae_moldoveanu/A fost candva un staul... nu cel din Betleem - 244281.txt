[title]
A fost candva un staul nu cel din betleem {composer: {Nicolae Moldoveanu}, {rcId: {244281}}

[sequence]
v1,v2,v3,v4,v5

[v1]
A fost cândva un staul
Nu cel din Betleem.
O peșteră ciudată,
O grotă de blestem.
Păstorul fără grijă
Plecase pe poteci...
Dormeau pe sub păianjeni
Ciorchini de lilieci.

[v2]
O rază de lumină
Nu pătrundea din cer,
De zgură era ziua
Și nopțile, de fier.
Alunecau culbecii
Pe jilavii pereți.
În fânul ud și putred se ridicau bureți.

[v3]
Dar într-o noapte îngeri
Cântară la zenit
Și parcă, printre stele,
O stea a răsărit...
Și, nu știu cum, deodată
veneau lumini de zori;
Și fânul era proaspăt
Și mirosea a flori.

[v4]
Zburară liliecii
Și beznele s-au dus!
Iar eu cântam din fluier
Cu îngerii de sus...
Și iată, într-o parte
Privirile mi-arunc
Și văd sclipind o iesle
Și-n ieslea mea... un Prunc...

[v5]
Cântați, cântați voi, îngeri,
Păstori și oameni buni!
Veniți, voi, magi ai vremii,
Că-i vremea de minuni!
Și pentru-a câta oară -
Slăviți pe Dumnezeu! ?
Căci Pruncul e același,
Și staulul... sunt eu.