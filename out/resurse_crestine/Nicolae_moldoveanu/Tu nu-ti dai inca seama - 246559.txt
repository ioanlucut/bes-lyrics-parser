[title]
Tu nu-ti dai inca seama {author: {Nicolae Moldoveanu}, {rcId: {246559}}

[sequence]
v1,v2,v3,v4,v5

[v1]
Tu nu-ți dai încă seama că toate-au un sfârșit,
Ci crezi că-n veci vor ține aceste căi ușoare,
/: Și clipele de cântec și drumul fericit,
Și dulcea primăvară cu zarea zâmbitoare. :/

[v2]
Tu nu-ți dai încă seama că-n cupa care-o bei
Plăcerea-i otrăvită și unda-i blestemată,
/: Că tot ce strângi din lume tot ce culegi și iei
Cu lacomă plăcere, cumplit va arde-odată. :/

[v3]
Tu nu-ți dai încă seama cât pierzi disprețuind
Îndemnul conștiinței ce-nspre Hristos te cheamă
/: De undeva din taina ce-a mai rămas veghind,
Să-ntorci de la păcatul ce sufletu-ți destramă. :/

[v4]
Tu nu-ți dai încă seama, dar tot ce pierzi acum
Și-mprăștii cu risipă, sunt zilele-ți puține,
/: Sunt anii mântuirii ce ți-i prefaci în scrum,
Sunt singura-ți comoară și ți-o prefaci ruine... :/

[v5]
Tu nu-ți dai încă seama, dar va veni o zi
Când vei vedea cu groază netrebnica-ți pierzare,
/: Când tot ce vezi pe lume ai da să poți primi
O singură nădejde de-a vieții viitoare. :/