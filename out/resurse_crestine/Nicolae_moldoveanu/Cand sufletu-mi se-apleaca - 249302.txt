[title]
Cand sufletu-mi se-apleaca {composer: {Nicolae Moldoveanu}, {rcId: {249302}}

[sequence]
v1,v2,v3

[v1]
Când sufletu-mi se-apleacă
sub cruce obosit,
privesc spre Tine, Doamne,
spre tot ce-ai suferit,
și-atunci primesc odihnă
din jertfa ce-ai adus,
și noi puteri de viață
să mă ridic mai sus.

[v2]
Când sufletu-mi se frige
sub al durerii jar,
privesc spre Tine, Doamne
spre chinul Tău amar.
Izvoare nesecate
din crucea Ta țâșnesc,
și setea-mi arzătoare
deplin mi-o potolesc.

[v3]
Când sufletul de teamă
mi-e prins și-i zbuciumat,
privesc spre Tine, Doamne
spre chinul ce-ai răbdat,
și-atunci primesc lumină,
și-ncredere și-avânt,
căci harurile toate
în crucea Ta doar sunt.