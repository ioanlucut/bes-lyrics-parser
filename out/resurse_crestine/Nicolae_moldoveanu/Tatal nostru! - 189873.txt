[title]
Tatal nostru {author: {Nicolae Moldoveanu}, {rcId: {189873}}

[sequence]
v1,v2,v3,v4,v5,v6,v7,v8,v9

[v1]
O, Tată din Cerul Preasfânt,
Ajută-mi să fiu prin credință,
Un fiu credincios pe pământ,
Născut din Cereasca-Ți Ființă!

[v2]
Sfințească-se Numele Tău,
În faptă, în gând și-n simțire,
Păzește-mă Tu de cel rău,
Ca-ntreg să trăiesc în sfințire!

[v3]
A Ta-mpărăție de Sus,
Să-mi umple și inima-mi mică,
Ca trupul să-Ți fie supus,
În orice-ncercări, fără frică!

[v4]
Și voia preasfântă a Ta,
Precum este-n Ceruri să fie,
Deplină și-n inima mea,
Acuma și-n veci de vecie.

[v5]
Dă-mi pâinea Cuvântului sfânt,
Ca viața cea nouă să-mi țină,
Și pâine să-mpart prin Cuvânt,
La toți cei flămânzi de lumină!

[v6]
O, iartă-mi greșelile-n veac,
Precum voi ierta pe oricine,
Și chipul de lut să-l prefac,
Prin har ca să seamăn cu Tine!

[v7]
Să nu lași să fiu ispitit,
Căci duhul minciunii e mare,
În Tine să fiu ocrotit,
În turnu-Adevărului tare!

[v8]
Oricând izbăvește-mi din rău,
Viața și fă-mi-o mai trează,
Și Duhul Cuvântului Tău,
S-o umple cu sfânta lui rază!

[v9]
C-a Ta este slava deplin,
Preasfântă e-a Ta-mpărăție
Părinte, eu Ție mă-nchin
Și Fiului Tău, pe vecie!...