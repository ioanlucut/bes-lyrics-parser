[title]
Sa ne grabim prieteni {composer: {Nicolae Moldoveanu}, {rcId: {199276}}

[sequence]
v1,v2,v3,v4

[v1]
Să ne grăbim prieteni, e vremea-nspre apus,
Cu candelele-aprinse, fecioarele s-au dus.
Își pregătesc talanții cei care-au ostenit,
Spre clipa socotirii Stăpânului sosit.

[v2]
Încinși stau gata robii, așteaptă doar un semn
Să iasă, să-I deschidă la cel dintâi îndemn.
Grăbesc vierii lucrul culesului rămas,
Afară robii taie vițelul cel mai gras.

[v3]
Și-ascut secerătorii uneltele de zor,
Ispravnicii cei harnici și-ncheie munca lor,
Stau mesele-ncărcate, trimișii sunt plecați,
Grăbind să strâng-acasă pe ultimii chemați.

[v4]
Cununi strălucitoare, veșmintele de in
Și scaunele-albe așteaptă pe cei ce vin și vin.
Străjerii toți stau gata, cu trâmbițele sus,
Să ne grăbim prieteni, fecioarele s-au dus.