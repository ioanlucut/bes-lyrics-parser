[title]
Intinde mana ta {composer: {Nicolae Moldoveanu}, {rcId: {244181}}

[sequence]
v1,v2,v3

[v1]
Întinde mâna Ta, privind
Spre mine cu-ndurare
Și fă-mă, Doamne, să mă prind
De Tine tot mai tare!
Arată-mi cerul Tău aprins,
De sfânta strălucire,
Iar chipul trecător,
Mai stins să-mi fie în privire.

[v2]
Păstrează viu avântul meu
Purtat spre curăție,
Și drumul harului mereu
Mai luminat să-mi fie.
Fă-mi pasul vieții mai vioi,
Mergând spre fericire,
Să nu privească înapoi
La neagra omenire.

[v3]
Lumina zorilor cerești
S-o văd mai luminoasă
Și-n jurul meu să răspândești
Iubirea Ta duioasă.
În orice zi și-n orice ceas,
Cu tot ce am în mine,
Să fiu de Tine mai atras
Și contopit cu Tine.