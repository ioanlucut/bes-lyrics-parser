[title]
Lumina sfanta {author: {Nicolae Moldoveanu}, {rcId: {186271}}

[sequence]
v1,v2,v3,v4,v5

[v1]
Lumina sfânt-a candelei credinței
S-o stingă azi, mișeii s-au năpustit,
Demonii de-ndoială-ai suferinței,
Ce-n suflet pe furiș s-au cuibărit!

[v2]
Cu-a lor suflare plină de otravă,
Să-nghețe și să-ntunece ar vrea,
Viața-mi crunt lovită și bolnavă,
De-atât amar în suferința-mi grea!

[v3]
Puternic a dezlănțuit furtuna,
Vrăjmașul împotriva mea acum,
Mai furios, mai rău ca totdeauna,
Ar vrea să-ntunece-al credinței drum!

[v4]
Dar, o, Isus, eu mă încred în Tine,
Chiar și atunci când nu mai văd nimic,
Știu că de-a pururi Tu ești lângă mine,
Nu stingi fitilu-oricât ar fi de mic!

[v5]
Adu seninul sfânt de sărbătoare,
C-o clipă mai devreme-n noaptea grea,
Mi-aprinde Tu și fă-mi mai arzătoare
Credința, o, Isus, credința mea!