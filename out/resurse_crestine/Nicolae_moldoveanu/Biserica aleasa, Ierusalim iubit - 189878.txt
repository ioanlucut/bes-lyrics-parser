[title]
Biserica aleasa ierusalim iubit {author: {Nicolae Moldoveanu}, {rcId: {189878}}

[sequence]
v1,v2,v3,v4,v5,v6,v7,v8

[v1]
Biserică aleasă, Ierusalim iubit,
Ești veșnică Mireasă, a Mielului slăvit.
/: Cu prețul jertfei sfinte, cu sângele-l curat,
C-o dragoste fierbinte, El Te-a răscumpărat! :/

[v2]
Biserică sfințită, prin adevăr și har,
Ești Cale strălucită, spre veci fără hotar.
/: Ca viața Ta senină, și chipul Tău frumos,
Pe toți, din fund de tină să-i tragă spre Hristos! :/

[v3]
Biserică curată, Crin alb și nepătat,
Cu haină luminată, Hristos Te-a-nveșmântat.
/: Ca viața Ta de soare, s-atragă pe deplin,
Pe toți aceia care smeriți la viață vin! :/

[v4]
Biserică iubită, ești UNA pe pământ,
Din mulți alcătuită, născuți din Duhul Sfânt.
Toți cei ce cu credință, chemarea-Ți vor primi,
În dulcea Ta Ființă, ființa-și vor topi! :/

[v5]
Biserică străină, prin lumea cea de azi,
Tu n-ai aici hodină, ci chinuri și necaz.
/: Dar spinii suferinții, din lupte și furtuni,
Sunt semnul biruinții cu albele-i cununi! :/

[v6]
Biserică slăvită, neam sfânt și-mpărătesc,
Ești pururi fericită, pe Scaunul ceresc!
/: - Câți au credință tare, toți cei răscumpărați,
Sunt nemul sfânt și mare de preoți și-mpărați. :/

[v7]
Biserică-nțeleaptă, Tu Adevăr preasfânt,
Cuvântul Tău îndreaptă pe toți înspre Cuvânt!
/: Căci în Cuvânt e viața și dragostea - oricând
El luminează fața oricui, și-l face blând! :/

[v8]
Biserică divină, Tu soare-n veci nestins,
Lumină din Lumină în Tine s-a aprins.
/: Și-ntreaga veșnicie vei străluci frumos,
Pe Tronu-mpărăției, alături de Hristos! :/