[title]
In trecerea grabita prin lumea catre veci (fa-ti timp) {composer: {Nicolae Moldoveanu}, {rcId: {249288}}

[sequence]
v1,v2

[v1]
În trecerea grăbită prin lumea către veci,
fă-ți timp măcar o clipă să vezi pe unde mergi.
Fă-ți timp să vezi durerea și lacrima arzând,
fă-ți timp să poți cu milă să le alini trecând,
Fă-ți timp pentru-adevăruri și adânciri în vis;
fă-ți timp pentru cântare cu sufletul deschis,
Fă-ți timp să vezi pădurea, s-asculți lângă izvor,
fă-ți timp s-asculți ce spune o floare, un cocor.
Fă-ți timp s-aștepți din urmă când mergi cu slăbănogi,
fă-ți timp pe-un munte seara stând singur să te rogi.
Fă-ți timp să stai cu mama și tatăl tău bătrâni,
fă-ți timp de-o vorbă bună și-o coajă pentru câini.
/: Fă-ți timp, fă-ți timp, o, nu uita, fă-ți timp! :/

[v2]
În trecerea grăbită prin lume către veci,
fă-ți timp măcar o clipă să vezi pe unde treci.
Fă-ți timp să stai de-aproape cu-ai tăi iubiți voios,
fă-ți timp să fii și-al casei și-n slujba lui Hristos,
Fă-ți timp să guști frumsețea din tot ce e curat,
fă-ți timp, că ești de taine și lumi înconjurat.
Fă-ți timp cu orice taină sau adevăr să stai, fă-ți timp căci toate-acestea au inimă și grai,
Fă-ți timp s-asculți la toate, din toate să înveți, fă-ți timp să dai vieții adevăratul preț.
Fă-ți timp acum, că-n urmă zadarnic ai să plângi
comoara risipită a vieții n-o mai strângi.
/: Fă-ți timp, fă-ți timp, o, nu uita. fă-ți timp. :/