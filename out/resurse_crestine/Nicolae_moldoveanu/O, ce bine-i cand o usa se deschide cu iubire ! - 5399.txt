[title]
O ce bine-i cand o usa se deschide cu iubire {author: {Nicolae Moldoveanu}, {rcId: {5399}}

[sequence]
v1,v2,v3,v4

[v1]
O, ce bine-i când o ușă
Se deschide cu iubire!
Și-n chenarul ei de-odată
Vezi un rai dintr-o privire.
Când vezi două brațe-ntinse
Și auzi un glas de frate.
Dăruind o primăvară inimii înfrigurate.
Deșteptându-ți iar nădejdea
Într-un zbor mai sus de fire
O, ce bine-i când o ușă
Se deschide cu iubire!

[v2]
Ațipea sub stele palii,
Zare pașnicei Betanii
Când Isus stătea la ușă
După crâncene strădanii.
Ce adânc simțea Divinul
Cum de om își leagă soarta
Când vedea în prag pe Lazăr,
Pe Maria și pe Marta.
Nu era alt loc sub Soare
Mai scăldat în fericire
O, ce bine-i când o ușă
Se deschide cu iubire!

[v3]
Jos în Ierihon pe uliți
Prin mulțimea zgomotoasă
Aducea Zacheu pe Domnul
Ca pe-un oaspete în casă.
Și prin ușa larg deschisă
Se-auzea din încăpere
Dau săracilor, o Doamne,
Jumătate din avere.
Îngeri albi priveau din ceruri
Clipele de Mântuire.
O, ce bine-i când o ușă
Se deschide cu iubire!

[v4]
Dar la inima ta rece stă
De mult Isus și bate.
Ca să plece nu se-ndură
Ca s-o frângă nu se poate.
O trezește-te și vino!
Trage repede zăvorul!
Nici un oaspe nu-i pe lume
Ca Isus, Mântuitorul.
El ți-aduce-n dar iertare,
El ți-aduce izbăvire.
O, ce bine-i când o ușă
Se deschide cu iubire!