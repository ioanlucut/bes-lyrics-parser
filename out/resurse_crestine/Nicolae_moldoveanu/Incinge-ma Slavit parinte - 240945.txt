[title]
Incinge-ma slavit parinte {composer: {Nicolae Moldoveanu}, {rcId: {240945}}

[sequence]
v1,v2,v3,v4,v5,v6,v7,v8

[v1]
Încinge-mă Slăvit Părinte,
Cu Adevărul sfânt și tare,
Și-apoi trimite-mă nainte,
În lupta vieții grea și mare.
Căci știi ce-ntinsă e minciuna,
Și ce viclean și-ascuns trăiește,
De cursa ei întotdeauna,
Prin Adevăr Tu mă păzește.

[v2]
Cu râvna unică și vie,
A Evangheliei curate,
Picioarele mai mult să-mi fie,
De Tine zilnic încălțate,
Ca piatra grijilor din cale,
Să nu mă-nțepe sau rănească,
Și-apoi mă du pe-a lumii vale,
Să nalț Solia Ta cerească!

[v3]
Cu platoșa neprihănirii
Îmbracă-mi viața mea oriunde,
Ca sulița nelegiuirii
Să nu mai poat-a o pătrunde.
Și-apoi trimite-mă în lume,
Să fac Lucrarea Ta curată,
Ca-n mine toți să vadă cum e
O viață din păcat salvată!

[v4]
Cu scutul harului credinței,
Acoperit să fiu de Tine,
Și-apoi în lumea necredinței
Trimite-mă cu vești divine!
Să sting săgețile arzânde,
Ce-n contra mea trimit vrăjmașii,
Puteri din zi în zi crescânde,
Mai mult să-mi însoțească pașii!

[v5]
Pe cap, Părinte, cu-ndurare,
Al mântuirii coif mi-așează,
Și-apoi trimite-mă-n Lucrare,
Cu mintea liberă și trează.
Să-Ți pot cunoaște vocea lină,
Să știu ce mi-ai făcut Tu mie,
Să umblu-n limpede lumină,
Să am cu Tine părtășie!

[v6]
lar spada Duhului, ce este,
Cuvântul sfânt oricând puternic,
Pe-a biruinței nalte creste,
Să mă păstreze mai statornic.
Și-apoi trimite-mă în focul
Aprins al luptei îndârjite,
Căci liniștit privesc spre locul
Nădejdilor preafericite.

[v7]
Îmi umple zilnic Tu potirul
Vieții mele, Sfânt Părinte,
Prin Duhul să-și reverse mirul
De rugăciune mai fierbinte.
Să pot veghea cu mulțumire,
Păstrând frumsețea curăției,
S-atrag pe toți spre-a Ta iubire,
Izvorul sfânt al bucuriei.

[v8]
Și astfel înarmat cu toată
Cereasca armătură vie,
S-ascult atent porunca-Ți dată,
Viteaz ostaș la datorie!
Și steagul sfânt al voiei Tale
Să-l nalț mai sus, cu-nflăcărare,
Să afle toți a vieții cale,
Ce duce-n slava viitoare!